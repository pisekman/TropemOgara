---
title: "Karma dla psa – jak ją wybrać?"
date: "2021-03-11"
categories: 
  - "jedzenie"
coverImage: "tropem-ogara-purizon-scaled-e1615483848792.jpg"
---

Dobra karma dla psa to podstawa! Dziś świadomość psiarzy jest już na tyle duża, by fakt lądowania resztek z ludzkiego stołu w psiej misce po prostu oburzał. Bo jak to mówią – zwierzęta to nie śmietnik! Jednak sposobów żywienia jest całe mnóstwo. A liczba dostępnych na rynku produktów potrafi przyprawić o zawrót głowy. Zetknęliśmy się z tym w momencie, kiedy Foryś miał zamieszkać w naszym domu. A także całkiem niedawno, kiedy stanowczo odmówił spożywania karmy, którą mu serwowaliśmy.

## **O naszych przeprawach z karmą dla psa**

Mając psa niejadka – kreatywność kulinarna szybuje w górę. Wchodzi się na poziomy nieodkryte przez ludzi, którzy nie muszą stawać na rzęsach, żeby pies zechciał przyjąć nagrodę. O ile ze smaczkami jakoś jestem w stanie zaakceptować to, że powoli budujemy motywację na jedzenie i mój pies jada kalmary owinięte kurczakiem – tak odmawianie karmy jest dla mnie nie do przyjęcia. I tu nie ma co dawać psu za dużo czasu. Zwłaszcza tak upartemu, jak mój.

#### **Karma dla psa, niejadek i przechowywanie**

Foryś od początku jadał karmę Brit Care Large Breed (najpierw Puppy, potem Junior). Nie jest to może najlepsza karma świata. Jednak biorąc pod uwagę wypadkową jakości, ceny, poleceń znajomych oraz fakt, że pies po niej nie miał problemów żołądkowych, a jego wyniki badań są bardzo dobre – można uznać, że jest ok. Kiedy pierwszy raz jej odmówił na trzy dni – wiązaliśmy to z wyjazdem, nowym miejscem itp. Potem ja zaczęłam zgłębiać tajniki przechowywania karmy i odkryłam, że robimy to źle. To jednak temat na osoby artykuł, a zajawkę jak prawidłowo przechowywać karmę znajdziecie w poście na Instagramie - [kliknij](https://www.instagram.com/p/CJUOnhkH_W7/)!

#### **Strajk głodowy Forysia**

Schody zaczęły się, kiedy odmówił karmy po raz drugi. Wtedy nowy worek, był doskonale przechowywany i wszystko wskazywało na to, że pies będzie się nim zajadał do ostatniej granulki. Mimo to nie chciał jeść aż przez tydzień! Pierwszy dzień powiązaliśmy z moim wyjściem z domu – powrót na etat, wiele godzin poza domem – nie spodobało się to Księciuniowi. Wcześniej mógł liczyć na 2 godziny spaceru w środku dnia, a potem drugie tyle treningów. Następnie jeszcze trzecie tyle zabawy i miziania. Jednak problem się utrzymywał również na home office (pandemia sprawia, że minimalizuję wyjścia do biura). Pies był głodny, a ani myślał nawet powąchać miski. Nagle wszystkie smaczki zaczęły smakować, ale karma w ogóle nie wchodziła w grę. Zaczęły się poszukiwania nowej, wszak miałam wrażenie, że pies mi niknie w oczach. Oczywiście – konsultacja z naszą trenerką i z weterynarzem to było pierwsze, co poczyniliśmy. 

## **Jaką karmę dla psa wybrać?**

Kiedy musisz szybko zamówić nową karmę – trzeba się dobrze zastanowić nad wyborem. To nie jest tak, że możemy sobie robić mini-śmietnik z brzuchów naszych czworonogów. Nawiasem mówiąc, jak widzę na Instagramie profile, które nie potrafią odmówić żadnej współpracy i co tydzień testują coś nowego – aż mnie kłuje w żołądku. I zazwyczaj rezygnuję z obserwacji... ;)

Jednak w sytuacji, gdy nie masz pojęcia, co zaakceptuje książęce podniebienie Twojego psa – testy wchodzą w grę. Innej możliwości nie ma. Dlatego też, po naradzie z osobą, która jest dla mnie autorytetem w psim świecie (czytaj: Hania z ALTO, która ma anielską cierpliwość do moich wywodów i rozterek na Messengerze) – zdecydowałam się na zamówienie na próbę kilku smaków karmy **Purizon Single Meat**. Po 1 kg każde. Nie byłabym sobą, gdybym nie przewertowała również [Karmopedii](http://www.karmopedia.pl/). I to rozwiązanie serdecznie polecam osobom, które nie mają tyle szczęścia i Hani, która zawsze doradzi.

![Sucha karma dla psa Purizon Single Meat i ogar polski - Foryś z Gończaków](images/tropem-ogara-karma-dla-psa-768x1024.jpg)

Karma dla psa Purizon Single Meat i Foryś z Gończaków

Można by w tym miejscu opisywać, jaka powinna być idealna karma dla psa. Nie czuję się jednak na siłach w tym temacie. Znam podstawowe zasady – dużo mięsa, brak zbóż i dziwnych dodatków. Powinna dostarczać psu wszystkich składników, których potrzebuje – w odpowiedich ilościach i proporcjach. Musi też być smaczna, bo w przeciwnym razie na nic zdadzą się jej cudowne właściwości. Nie bez znaczenia jest też wielkość granulek. I bardziej przyziemny aspekt: cena. W końcu musi mieścić się w domowym budżecie.  Dla takich osób jak ja, z pomocą przychodzi właśnie wspomniana wyżej Karmopedia, gdzie z łatwością znajdziemy recenzje produktów, które wzbudziły nasze zainteresowanie.

## **Idealna karma dla psa nie istnieje!**

Dlaczego nie da się odpowiedzieć na pytanie, jaka karma dla psów jest idealna? I jaki sposób żywienia jest najlepszy? To bardzo proste: bo nie ma dwóch identycznych psów i identycznych opiekunów, o takim samym stylu życia. I sprowadza się to do faktu, że sami musimy podjąć pewne decyzje, czasem metodą prób i błędów.  Wszelkie rankingi możemy sobie darować, bo nie mają absolutnie żadnego sensu.

## **Karma sucha, mokra czy BARF – co będzie najlepsze dla psa?**

Sucha karma jest owiana złą sławą. Dobra mokra – jest szalenie droga (jeśli masz psa, który je jej tonę – a [ogar](https://tropemogara.pl/ogar-polski/) to spore bydle, nie oszukujmy się). A BARF jest teraz modny. I tu tak samo – musimy dobrać sposób żywienia do własnych możliwości, do potrzeb psa i swojego portfela. A szczególnie w przypadku BARF – do stanu swojej wiedzy. Bo niestety, to nie jest tak, że wrzucisz psu kawał mięsa do michy i jest cacy. Tu się zaczynają proporcje, suplementacja, ścisła kontrola. I aż mi słabo na myśl o tym, jak ludzie na podstawie losowych informacji z sieci zaczynają karmić psa surowym mięsem i kośćmi. W Internecie pojawia się całe mnóstwo sprzecznych informacji – decyzję o przejściu na BARF oraz wiedzę o tym sposobie żywienia powinno się czerpać od specjalistów, zaufanych **psich dietetyków**. Takie jest moje zdanie. Tu nawet "zwykły" weterynarz to za mało.

Foryś je suchą karmę. Mokrą dostaje od czasu do czasu w kongu. Po pierwsze – surowego mięsa nie tknie (sprawdziliśmy ;)),  po drugie – nie czujemy się na siłach, by go nim karmić (chodzi o wiedzę). No i cóż, zamrażalnik mamy za mały. A i podróżować kochamy – choć lockdown nam nieco podciął skrzydła – wierzymy, że wrócimy w końcu do trybu życia na walizkach, którego tak nam brakuje.

## **Zmiana karmy – jak przygotować na to psa**

Jak już wspominałam, byliśmy zmuszeni zmienić karmę Forysiowi. Książęce podniebienie zadecydowało, że Brit Care przestał się sprawdzać. Kiedy już decyzja o zmianie na Purizon Single Meat zapadła – trudno było nam wprowadzić nowość „zgodnie ze sztuką”, czyli mieszając granulki i stopniowo zwiększając porcję nowej karmy. Gałgan nawet nie tknął granulek Brita. Szedł w zaparte. A oszukać się go tutaj nie da. Wyjadał Purizona, zostawiając większe, dotychczasowe kawałki karmy w misce.  Na szczęście – nie spowodowało to żadnych problemów żołądkowych. Jednak jeśli macie możliwość stopniowego przechodzenia z karmy na karmę – gorąco taki sposób polecam.

## **Brit Care Junior vs Purizon Single Meat**

Nasze przygody ze zmianą karmy miały miejsce jakieś 20 kg temu. Dlatego myślę, że mogę już powiedzieć co nieco o nowości, która króluje w zabawkach węchowych oraz misce Księciunia.

Apetyt na Purizona jest znacząco większy. Bez porównania. Karma zupełnie inaczej też pachnie. Niezależnie od smaku, po jaki sięgniemy (przy naszym niejadku, zgodnie z radami osób mądrzejszych od nas – kupujemy małe opakowania i rotujemy smakami) – zapach karmy wyraźnie sugeruje, co pies będzie jadł.

![Sucha karma dla psa: Porównanie wielkości granulek - Brit Care i Purizon Single Meat](images/tropem-ogara-granulki-karmy-porownanie-768x1024.jpg)

Sucha karma dla psa - porównanie granulek Brit Care i Purizon Single Meat

Karma dla psa Brit Care ma znacznie większe granulki. Kiedy zobaczyłam Purizona – byłam zaskoczona. Zastanawiałam się też jak Foryś je przyjmie, czy nie zacznie zbyt szybko jeść itp. Przyjął doskonale. A jak na Księciunia przystało – każdy kęs gryzie wiele razy i mimo mniejszych kawałków – nie ma opcji, żeby choć jeden połknął w całości. Dla nas np. jakiekolwiek miski spowalniające jedzenie to zupełnie zbędny gadżet – Foryś NAPRAWDĘ wolno je. Gdyby mu to jeszcze zwolnić, to śniadanie jadłby do kolacji. ;)

Jeśli chodzi o same różnice w składzie karm – odsyłam Was do Karmopedii, gdzie [Brit](http://www.karmopedia.pl/brit-care-sucha-karma-dla-psow/) zdobył 4/5 gwiazdek, a [Purizon](http://www.karmopedia.pl/purizon-sucha-karma-dla-psow/) 5/5.

Teoretycznie, Brit wydaje się tańszy na pierwszy rzut oka. Ale jak się dobrze popatrzy po promkach – Purizona można kupić w lepszej cenie.

Przy Bricie - na smaku łososiowym kupy były ok. Na jagnięcinie - różnie to bywało. Z kolei przy Purizonie - na każdym smaku wszystko jest w porządku, a ze zbieraniem nie trzeba w żaden sposób kombinować. Kupy są też mniejsze, co może oznaczać, że karma lepiej się sprawdza.

A na jakie karmy Wy stawiacie? Skąd czerpiecie wiedzę na ich temat? Dajcie znać w komentarzu lub piszcie maile – zapraszam do zakładki [Kontakt](https://tropemogara.pl/kontakt/)!
